Godinu koju su obeležile dirljive, važne, uzbudljive, provokativne i pre svega odlične knjige, završavamo Novim krajem, knjigom Đurđice Čilić za koju verujemo da ćete je voleti makar jednako kao što smo mi uživali pripremajući je, a uživali smo zaista mnogo. Novi kraj je knjiga prepuna muzike, smeha, ljubavi, predivne neposrednosti i razoružavajuće iskrenosti, knjiga koja voli život i raduje se njemu. Čilić zapisuje trenutke koje život čine vrednim življenja, čuva svoja i majčina sećanja od zaborava, priseća se bezbrižnog detinjstva u Bosni, odlaska u Zagreb, prvih izlazaka, piše o muzici, plivanju, svojoj deci, fokusira se na dobrotu, nežnost, podršku i empatiju. Možda najveća draž ove knjige, pored emocija koje pršte iz svake minijature, jeste što iskustva pripovedačice lako prepoznajemo kao svoja, bilo da priča o odrastanju ili odraslom životu, svojim roditeljima ili svom roditeljstvu. Novi kraj je knjiga koja će vas nasmejati, raznežiti, udariti u stomak i naterati da (ponovo) prepoznate poeziju, lepotu i važnost naizgled malih a ipak pamćenja vrednih trenutaka.
 